---
id: metamorphoses_opzet
title: Data als hulpmiddel
sidebar_label: Data als hulpmiddel
---

De provincie Zuid-Holland ontwikkelt beleid om gewenste ontwikkelingen/verbeteringen in de fysieke leefomgeving te bereiken. In het beleid wordt rekening gehouden met een groot aantal factoren. De ontwikkeling van die factoren is deels voorspelbaar, deels onvoorspelbaar. Daarom heeft beleid niet altijd de uitkomst of impact die vooraf was bedacht. Data kunnen een hulpmiddel zijn om de onzekerheid van uitkomsten te verminderen. Ze zijn niet het toverstokje dat alle problemen oplost of een maakbare samenleving creëert. Data kunnen gebruikt worden voor het bieden van inzicht en het opstellen van modellen, simulaties en analyses. Daarmee kan een beter beeld worden gegeven van de (mogelijke) implicaties van beleidsmaatregelen. Door maatregelen te monitoren kan de uitvoering gevolgd worden en waar nodig worden bijgesteld.

Niet alle ontwikkelingen zijn te vangen in kwantitatieve cijfers. Kwalitatieve data, zoals enquetes, leefbaarheidsonderzoeken en burgerspanels bieden eveneens veel inzicht, hoewel ze soms minder eenvoudig te gebruiken zijn (wat betekent het als de waardering van een groene omgeving stijgt van een 6,9 naar een 7,1?). Naast kwalitatieve en kwantitatieve data, blijft kennis en ervaring belangrijk om tot goed beleid te komen. Data is "slechts" één van de beschikbare hulpmiddelen. Het is belangrijk dat beleidsmedewerkers weten hoe ze data kunnen gebruiken bij het opstellen, uitvoeren en evalueren van beleid. 

De provincie Zuid-Holland heeft een toekomstagenda opgesteld, waarin 7 richtinggevende ambities zijn geformuleerd voor de fysieke leefomgeving. Door in te zetten op die 7 ambities draagt de provincie Zuid-Holland bij aan het slimmer, schoner en sterker maken van de provincie. 

Eén van de ambities is “Naar een klimaatbestendige delta”. In dit handboek is deze ambitie gebruikt voor de verdere uitwerking van de bouwstenen voor een datagedreven aanpak (of beter: data-ondersteunende). Daarbij wordt aangesloten bij de Kennis- en Onderzoeksagenda die is opgesteld door de provincie in samenwerking met Deltares. Voor dit handboek is een aanpak gekozen die helpt om de beleidsthema’s binnen de provincie Zuid-Holland meetbaar, controleerbaar en evalueerbaar te maken. Vanuit één beleidsthema is een opzet uitgewerkt die het mogelijk maakt om op gestructureerde wijze data te gebruiken om de voortgang op het beleidsthema te monitoren.

Die aanpak is hieronder weergegeven. Vanuit het thema "klimaatbestendig" is een uitsplitsing gemaakt naar deelonderwerpen. Bij elk deelonderwerp kunnen relevante c.q. gewenste databronnen in kaart worden gebracht, inclusief de daarbij horende broneigenaar. Op deze manier kan de gehele keten worden beschreven. Met als uiteindelijk doel dat het proces transparant wordt (meetbaar, controleerbaar en analyseerbaar).

<img class="imageStyle" src="/docs/assets/Kookboek/Opzet_workflow.png" target="_blank" alt="imageStyle: Opzet informatie"/>

Om data-ondersteunend te kunnen gaan werken, is het van belang om over relevante databronnen te beschikken. Het volgende hoofdstuk zal dieper ingaan op het proces van het in kaart brengen van relevante databronnen. Het onderwerp ‘wateroverlast’ zal hierbij als voorbeeld dienen. 