**[Inhoud](ToC.md)**

# Het Data Kookboek voor de leefomgeving

### Inleiding

Overheden willen hun doelstellingen met betrekking tot de kwaliteit van de leefomgeving beter meten, controleren, monitoren en op acteren. Het is noodzakelijk voor excellente uitvoering van het dagelijks werk nu en vooral in de jaren die voor ons liggen om hierbij meer gebruik te maken van data, informatie en technologie. Het zorgt dat we beter voorbereid zijn op verwachte en onverwachte omstandigheden en steeds meer preventief kunnen acteren. Het helpt om de maatschappelijke opgaven steeds slimmer te realiseren. Dit kookboek beschrijft de mogelijkheden die data daarbij kunnen bieden. 

> We leven in een netwerksamenleving waarin data van groot belang zijn voor een efficiënte en succesvolle uitvoering van beleid. Data kunnen helpen om meer objectieve en feitelijke keuzes te maken. Maar dat gaat niet vanzelf. Data zijn een versimpelde weergave van de werkelijkheid, niet alles is in data te vangen, de data kwaliteit is vaak onvoldoende en het beheren van data geen vanzelfsprekendheid. Kennis en ervaring blijven belangrijk om tot goed beleid te komen. Data is één van de beschikbare hulpmiddelen om bij te dragen aan (de bedoeling van) de leefwereld (zie figuur 1). Het vergt bewust organiseren van de datacyclus om data duurzaam in te kunnen zetten voor de doelen die je stelt.  Zorgvuldigheid bij de inzet van data is van groot belang.[^1]

[hier figuur 1 invoegen]![input kookboek Jene van der Heide](https://user-images.githubusercontent.com/7631994/109874961-17a80200-7c70-11eb-8718-5517fdbf373d.jpg)


### Hoe zit dit kookboek in elkaar?

Dit kookboek biedt een stappenplan, verschillende "recepten" en verwijzingen naar data-tools. Het kookboek kan op verschillende manieren gebruikt worden, aansluitend bij de behoefte en het kennisniveau van de organisatie. Het is een gids om een datastrategie op te zetten, een inspiratiebron om te leren van anderen, en een naslagwerk om meer informatie te krijgen over nuttige tools. Vanuit de [Inhoudsopgave](ToC.md) zijn alle onderdelen makkelijk te bereiken. De focus in dit kookboek ligt op de leefomgeving, maar de aanpak is toepasbaar op elk beleidsterrein. Het kookboek is zodanig opgezet dat het voor alle betrokkenen, zoals beleidsmedewerkers, data scientists en managers, waardevolle informatie bevat. Het bevat verwijzingen naar voorbeelden die hergebruikt kunnen worden en per stap wordt verwezen naar relevante achtergrondinformatie. 

### Future City Foundation
Dit kookboek is tot stand gekomen met hulp van het netwerk van de Future City Foundation. Dit kennisnetwerk helpt om de input van een groot aantal betrokkenen te verwerken in dit kookboek. Een eerste versie van het kookboek is opgezet in samenwerking met de provincie Zuid-Holland. Het kookboek is een levend document: nieuwe inzichten, voorbeelden en hulpmiddelen kunnen door iedereen aangedragen worden.

[^1]: https://www.gebiedsontwikkeling.nu/artikelen/werk-niet-data-gedreven-maar-data-ondersteund/

**[Inhoud](ToC.md)**
